# Landing for a Cause
---
# NGO - Magosfa Környezeti Nevelés é Ökoturisztikai Alapítvány

## Bemutatás
A Magosfa Alapítvány 2003-ban alakult, közhasznú tevékenységét Pest megye északi részén, azon belül a Börzsöny és a Dunakanyar és alsó Ipoly mente térségében fejti ki. Nevét a Börzsönyben található 916 méter magas Magosfa csúcsról kapta.
Szakmai profizmusát és társadalmi beágyazottságát jelenti, hogy az alapítvány tagszervezete a Magyar Természetvédők Szövetségének, a Börzsöny-Ipolymente Natúrpark Egyesületnek és a Vackor Természetismereti Oktatóközpontok Közösségének. Ezentúl folyamatos szakmai együttműködés van a térség önkormányzataival, vállalkozásaival és civil szervezeteivel, illetve a Duna-Ipoly Nemzeti Park Igazgatósággal. Visszatérő vendégei a szakirányú rádió- és tv műsoroknak.

## Működése
Project, illetve pályázati alapokon valósítja meg eredményeit: önállóan, magyar-, illetve külföldi szervezetekkel együttműködésben.
A feladatokat néhány alkalmazottal és sok önkéntessel magas szakmai elvárások mentén, alázattal végzi. Finanszírozása pályázati pénzekből, adományokból és 1%-ból történik.
Működése alapvetően három alapprogramra épül:

### a környezeti nevelés 

legfőbb bázisa az erdei iskola, melyet  Börzsönyligeten üzemeltet. Az erdei iskolában pedagógusoknak képez terepi természetismereti programok vezetéséhez akkreditált képzéseket, illetve gyermekek, családok, osztályok számára tart terepi programokat. Népszerű tábori programja a Csíkos hátú vadmalac természetismereti tábor. A generációk összetartozását tanítja a Nagyik és Kicsik programsorozata is. Számos kiadványuk keletkezett a környezeti nevelés programban. Képzései, kiadványai, térképei online és offline platformon állnak rendelkezésre.Évente több tízezer érdeklődővel, résztvevővel tartanak kapcsolatot.

### az ökoturizmus
is sokféle tevékenységet takar, a térség kerékpáros és vízi túraleírások készítésétől, a börzsönyi turista útvonalak kijelölésén és kitáblázásán keresztül a helyi termék katalógus készítéséig.
Több háttéranyag készült a Sulinet honlapra, illetve több a témával foglalkozó egyesület, projekt és weboldal napi szakmai munkáját támogatják.

### a fenntartható területfejlesztés 
egyrészt szakmai elméleti és -gyakorlati tevékenységeket takar. Elméleti például az országos útmutató készítése közösségi folyótisztítási akciók megszervezéséhez. Ennek alapja a gyakorlati – minden évben megszervezésre kerülő - Ipoly tisztítási akció, mely keretében hatalmas mennyiségű szemetet halásznak ki a folyóból. 
